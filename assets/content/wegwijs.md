Deze Speel op Veilig is opgesplitst in hoofdstukken. Er zijn zeven thema’s: vuur, water, hoogte, materiaal, verkeer, drugs, tabak en alcohol en welzijn. Dat zijn de thema’s waarvan uit onderzoek blijkt dat ze de grootste risico’s vormen. Per thema vind je de wet en alle regels, richtlijnen en adviezen voor scouts- en gidsenleiding.

## Wet
De wet is wet. Daar kunnen we niet onderuit. Verschillende instanties maken wetgeving op.

Bij elk thema vind je de belangrijkste Vlaamse en Waalse wettelijke bepalingen. Wetgeving is echter verschillend per regio en land. Daarom is het goed om de lokale en internationale wetgeving van bijvoorbeeld je kampplaats na te gaan. Het (internationaal) kampvisum kan daarbij een gids zijn.

Wetgeving is constant in verandering. Bekijk daarom de [website](https://www.scoutsengidsenvlaanderen.be/publicaties/speel-op-veilig) voor de meest actuele versie van deze brochure.

Waar en hoe je veilig kan spelen, wordt ook bepaald door veranderlijke omstandigheden. Over bijvoorbeeld (kans op) storm, overstromingen, brand, teken- of andere ongedierteplagen spreken we in deze brochure niet. We communiceren daarover via nieuwsberichten. Volg altijd de richtlijnen van overheden op.

## Regels
Wat onder het stuk Regels staat, zijn verplichtingen waar je als scout of gids niet omheen kan. Ze zijn samen de ‘norm’ voor veiligheid binnen onze jeugdbeweging.

Wie deze regels negeert, brengt leden en/of leiding rechtstreeks of onrechtstreeks in gevaar. Spreek daarom je medeleiding aan op hun gedrag. Je groepsleiding kan je hiervoor op de vingers tikken en de districtscommissaris kan de problemen in jouw groep ter sprake brengen.

Overtreed je deze regels bewust? Dan kan dat aanleiding zijn voor een sanctie, bijvoorbeeld schorsing of uitsluiting. Ook het risico op aansprakelijkheid wordt groter als je de regels bewust overtreedt.

## Richtlijnen
Onze richtlijnen zijn minder bindend, maar daarom niet minder belangrijk. Het zijn pedagogische adviezen in het kader van veiligheid.

We kiezen ervoor om duidelijk te communiceren over richtlijnen omdat ze de kwaliteit in scouting bevorderen. Vul ze aan met groepseigen regels in overleg met je medeleiding.

## Suggesties
Met de info uit dit onderdeel kan je een activiteit nog beter voorbereiden. Gebruik daarvoor ook de [checklist](/veilige-activiteit) voor een veilige activiteit.
